---
title: Pomodoro technika ir patirtis po 7+ metų naudojimo
category: mano-projektai
image: i/pomodoro_laikmatis.jpg
description: Pomodoro atradau 2012 metais, nuo tada praktiškai nepertraukiamai naudojau kiekvieną darbo dieną. Mano įspūdžiai, patirtis ir kodėl vis dar šios technikos laikausi.
toc: true
---

2012 metais pirmą kartą perskaičiau apie Pomodoro techniką. Tais laikais, lyginant su dabar,
technika tikrai nebuvo populiari. Ir žmonių rašančių apie tai buvo vienetai.

Kadangi esu mėgėjas visokių straipsnių / knygų / seminarų apie produktyvumą -
nekantravau išbandyti. Dabar, panaudojus daugiau nei 7 metus dažnai norisi su kitais pasidalinti,
kad tai yra bene pats geriausias produktyvumo įprotis kurį išsiugdžiau.

Prie kompiuterio praleidžiu tikrai daug laiko. Kaip atrodo mano tipinis darbo mėnuo galima
pamatyti nuotraukoje žemiau.

{% include post_image.html image="/i/2020/toggl_menuo.png" text="Ekranas iš mano Toggl paskyros kur laiką seku pagal Pomodoro metodo dėka" %}

Laiko apskaitą su {% include external_link.html url="https://toggl.com" text="Toggl įrankiu" %} seku
nuo tada kai pradėjau naudoti patį Pomodoro. Turiu virš 7 metų duomenų kuriuos bet kada
galiu analizuoti.

Mano darbe - laiko vadyba (ar „valdymas“ kaip sako kiti) yra vienas iš būtinųjų
dalykų kuriuos reikia išsiugdyti, jeigu nori pasiekti gerų rezultatų. Arba tie
rezultatai gali būti paprasčiausiai pinigai / pelnas / atlyginimas.

Šis straipsnis apie tai, kaip Pomodoro man padeda pasiekti tikslus ir užsigugdyti tikrai geležinę
laiko vadybą.

<!-- toc -->

## Pomodoro technikos paaiškinimas

Tai labai paprasta technika. Nereikės nei daug mokytis nei daug apie ją skaityti. Dažniausiai
vieno internetinio straipsnio pilnai pakanka. Arba Wikipedia puslapio.

Technika sukurta 1980 metais (autorius Francesco Cirillo) ir neturi nieko daugiau, kaip tik
laiko paskirstymą intervalais. Tradiciškai 25 minutės darbo susikaupus, su trumpom, tarkime
5 minučių, pertraukėlėmis.

Taip pat tradiciškai, 4 Pomodoro (tos minėtos 25 min.) užbaigiamos ilgesne pertrauka - 15 min.
arba panašiai.

Ir pabaigai - ši technika dar turi „Pomodoro ciklo“ sąvoką. Tai yra 4 Pomodoro baigimo ciklas,
iliustruotas žemiau:

{% include post_image.html image="/i/2020/pomodoro_ciklas.png" text="Pomodoro ciklas" %}

Štai kaip tai atrodo mano tipinėje dienoje:

* Darbą pradedu 5 ryto kasdien.
* Su Toggl Chrome Extension pasileidžiu laikmatį 25 minutėms.
* Dirbu prie vienos užduoties vienu metu. Jokių Facebook, kitų socialinių tinklų ar RSS skaitymo.
* Suskambus laikmačiui darau kelių minučių pertraukėlę.

## Ką daryti per pertraukėles

Bet kuris gydytojas tikriausiai pasakytų, kad jeigu darbas yra prie kompiuterio
ar šiaip sėdimas (rašomas kursinis, skaitoma knyga ar pan.) - reikėtų atsikelti,
pajudėti, prasimankštinti.

Ką daro programuotojai? Jie pasitikrina el. paštą, socialinius tinklus, paskaito
RSS ar kitokius informacinius srautus. Aš ir pats taip darau.

Tačiau pertraukas daryti yra labai svarbu. Tikrai ne visos pertraukos turi
baigtis nuo užduoties kompiuteryje iki kažkokios veiklos kompiuteryje. Taip tik
pavargs akys, nugara, rankos.

Todėl pavaikščioti, atsitraukti - yra labai svarbu. Ir ne tik per ilgąją pertrauką.

Biuruose rekomenduoju daryti dažną „kavos pertraukėlę“. Namie galima užsiimti įvairia veikla -
minimaliai apsitvarkyti, palaistyti gėles, ką nors pasiruošti rytojui ar pan.

## Darbo biure problemos

Yra labai daug studijų apie „darbą“ biure ir dar daugiau (nebūtinai pagrįstų)
komentarų ar straipsnių, kad tradiciškai darbuotojas per 8 val. dirba tik daugiausiai 6 valandas.
Visos kitos valandos „išmetamos į balą“: kavų pertraukėlėms, pasišnekėjimams, susirinkimams, darant
ne su darbu susijusią veiklą (kalbėjimas telefonu, naršymas Facebook).

Ir tokiems darbams Pomodoro technika vistiek greičiausiai netinka. Trumpai tariant, gi mokama už
buvimą darbe. Skamba labai žiauriai, bet tai yra tiesa, jeigu darbo įvertinimas nepriklauso
nuo kažkokių rezultatų.

Tačiau kai darbas yra priklausantis nuo rezultatų - labai svarbu dirbti susikaupus. Todėl viena
iš būtinybių - dirbti tokioje aplinkoje, kur gautumėte tą ramybę.

Triukšminguose biuruose tai šiais laikais nesunkiai ištaisoma - ausinėmis arba ausinukais. Aišku,
jeigu leidžia galimybės. Ne visose darbo vietose užsidėti ausines yra mažų mažiausiai mandagu.

Kitas trikdis gali būti reiklūs kolegos ar vadovai. Tai viena bėdų labai aktyviose IT įmonėse.

Man yra tekę dirbti tokiose. Čia projektų vadovų priėjimai kas 5 minutes būtų stipriai prieš
Pomodoro.

## Universali technika

Apskritai, kalbant apie IT, tai Pomodoro yra pirmas dalykas ką rekomenduočiau freelanceriams.
Jų darbas 100% priklauso nuo rezultatų, ne sedėjimo. Tokia technika man pačiam gerokai atsipirko.

Ši technika puikiai veikia prie kompiuterio sėdintiems darbuotojams - ypač programuotojams,
dizaineriams, marketingistams, pardavimų vadybininkams, straipsnių rašytojams, tyrėjams ir pan.

Taip pat tai tobula technika studentams - žmonėms kuriems dažniausiai reikia **prisiversti
prisėsti prie studijų**. Dabar žiūrint į praeitį labai gaila, kad tada apie tai nieko nežinojau.

Net ir prasčiausiai besimokantiems studentams skirti vieną Pomodoro kartą į dieną greičiausiai
duotų naudos. Tiesiog atsisėsti ir studijuoti būna sunku. O nusibrėžus labai aiškią ribą kiek
ir ko daryti - tarkime 25 minutes - pasiekti galima nesunkiai. Man po 7+ metų naudojimo šios
technikos tos 25 minutės pralekia dažnai kaip kokios 5.

Greičiausiai ši technika netinka fabriko darbuotojams arba žmonėms kurie turi daug
pasikartojančio darbo. Tokia technika tik išsekintų smegenis. Bet gali būti labai geras įrankis
kovoti su tingumu. 25 minutės darbo ir einame „apdovanojimo“ - kavos, pasidaryti pertraukėlę ar
prasimankštinti.

## Originalios technikos eiga

Minėjau, kad šis „laiko valdymo“ metodas / technika buvo sugalvota 1980 metais. Ją „sukūrė“
Francesco Cirillo. Jo originalų metodą sudaro 6 žingsniai.

1) Reikia tiksliai žinoti kas norima padaryti. Arba ką per būsimą Pomodoro laiką norima
pasiekti. Todėl greičiausiai reiks su savimi turėti kažkokią užrašų knygutę ar tiktų koks
elektroninis darbų sąrašas (angl. „todo list“).

2) Laiko intervalo nustatymas darbui. 25 minutės - kaip minėjau yra tradicinis laikas. Internete
galima rasti ne vieną variaciją: 30 minučių, 60 minučių, 90 minučių. Nesu matęs, kad kas nors
darytų ilgesnius intervalus nei pusantros valandos. Bet esu bandęs ilgesnius intervalus nei 90
minučių (skaitykite toliau).

3) Darbas arba bandymas atlikti užduotį. Originalioje technikoje, mano kelis kartus minėto,
„susikaupimo“ nėra. Sakyčiau tai nauja tradicija. Juk 1980 metais nebuvo tokių laiko švaistytojų
kaip telefonai su pranešimais, el. pašto dėžutės ir pan.

4) Atliktų Pomodoro pasižymėjimas. Programinė įranga čia tiktų geriausiai. Be minėtų Toggl yra
daugybė kitų (ir nemokamų) įrankių tiek kompiuteryje, tiek mobiliame telefone. Daug kas šiais
laikais turi išmaniuosius laikrodžius. Ir ten tai būtų pasiekiama.

Labai gerai, kad internete yra ne vienas nemokamas įrankis kurio net diegti į kompiuterį
nereikia. Ar registruotis. Vienas tokių būtų
{% include external_link.html url="http://www.tomato.es" text="Tomato.es" %} kuris veikia tiesiog
naršyklėje ir net nereikia registruotis.

6) Po pilno ciklo (4 Pomodoro) daroma ilgesnė, 15-30 minučių pertrauka. Originalioje technikoje čia
žymėjimo ciklas (4 punktas) pradedamas nuo 0.

## Sprendžia atidėliojimo problemas

Per daug metų atradau, kad tai labai gerai išsprendžia atidėliojimo problemą. Iš
dalies dėl to ir minėjau studentus - atidėlioti studijų dalykus yra bene
įprastas dalykas.

Visi turime darbų kuriuos anksčiau ar vėliau atidedame ir dėl to, žinoma,
gailimės. Aš su šia bėda jau gana anksti pradėjau kovoti taip: kiekvieną
dieną skirdamas vieną ar kelias Pomodoro sesijas.

Ir taip, 1-2 Pomodoro kasdien yra ženkliai geriau nei žadėjimas sau, kad
RYTOJ kelioms valandoms prisėsite prie to ko reikia.

Tai ypač tinka programuotojams kurie be savo standartinio darbo dar nori
kažką padaryti savo, bet sunkiai sekasi tą padaryti po darbo. Turiu omeny,
kad pats sunkumas yra ne tiek, kad rasti laiko, o rasti jėgų ir noro. Pomodoro
čia labai gerai veikia.

## Kitoks laiko intervalas - be pertraukų

Nors keletą kartų eksperimentavau su laiko nustatymais (mėgindamas didesnius
nei 25 min. ruožus) - visgi pats geriausias pasirodė standartiškai rekomenduojamos
25 minutės.

Bet su pertraukomis taip gerai nesielgiu.

Esu bandęs padirbti 2 pomodoro iš eilės (viso 50 min.) ir tada tik daryti
pertraukėlę iki 10 min. Tai veikė gerai ir tokie eksperimentai gali įnešti šiek
tiek naujumo į ilgai daromą rutiną. Turbūt po standartinių 25 minučių šis laiko
intervalas yra bene populiariausias sutinkamas internete.

Esu bandęs dirbti 4 pomodoro iš eilės (viso 1 val. 40 min) ir tada daryti
ilgesnę pertrauką, bet taip darant daug greičiau pavargsti.

## Limitas kiek Pomodoro gali padaryti per dieną

Turiu viešą profilį su {% include external_link.html url="http://www.tomato.es/users/5073f55fd43b8100020001f4" text="Pomodoro sekimu - Tomato.es" %}.
Jame galima pažiūrėti kaip maždaug atrodė mano tipinės dienos.

{% include post_image.html image="/i/2020/tomato_es_metai.png" text="Nuotrauka iš mano Tomato.es profilio - pomdoro pagal dienas" %}

Mano diena rekordininkė - 31 pomodoro per dieną. Kai buvau daug jaunesnis (ir
kvailesnis), tai dažnai tiesiog persidirbdavau. O iš tokio pomodoro kiekio
galima suprasti, kad pertraukų daug nedariau.

Tikrai tokių skaičių niekam nerekomenduoju. Viskas kas yra virš turbūt 20
Pomodoro per dieną (jeigu laiko intervalas yra 25 min.) jau turbūt būtų per daug
žalinga.

Reikia tikrai neužmiršti daryti pertraukas. Be pertraukų greičiau ateina
nuovargis, produktyvumas ir susikaupimas mažėja. Todėl daugiau Pomodoro - nebūtinai
geriau atsispindi rezultatuose (vėliau).

## Pomodoro technika vaikams

Turiu du vaikus, tačiau Pomodoro su jais dar neeksperimentavau. Jie tam dar per
maži. Bet manau, kad ateityje tikrai išmėginsiu.

Internete yra ne vienas straipsnis apie tai, kaip ši technika gelbsti į mokyklą
einantiems vaikams.

Tačiau vaikams 25 minutės - tai amžinybė. Priklausomai nuo amžiaus, bet 25
minutės galėtų atrodyti kaip kokia suaugusio valanda.

Todėl čia gelbėtų 15 minučių intervalai ir pertraukėlės. Net neabejoju, kad
įpratinus vaiką skirti kokius 4 tokius Pomodoro kasdien mokslams - mokymosi
rezultatai gerokai pagerėtų.

## Pomodoro ataskaitos

Mano rekomendacija - visada sekti savo Pomodoro. Programinės įrangos ta tema -
gausybė. Nesunkiai rasite ką naudoti. Tiek telefone, tiek naršyklėje, tiek
kompiuteryje. Net išmaniam laikrodžiui tikrai rasite programėlę.

Paėmus neilgą (pusmečio) intervalą iš ataskaitų galima pamatyti įdomių dalykų.

{% include post_image.html image="/i/2020/tomato_es_dienos.png" text="Nuotrauka iš mano Tomato.es profilio ataskaitos" %}

Iš nuotraukos aukščiau matyti, kad per dieną turėdavau net 11 valandų per kurias
darbo padarydavau daugiausiai (užregistruodavau daugiausiai Pomodoro).
Taip, iš tiesų dirbdavau po 10-12 valandų tipiškai.

Tada darbą pradėdavau nuo 6 ryto. Nors nuotraukoje matosi laikas registruotas
nuo 4 ryto, manau, kad tai dėl programos laiko juostų skirtumo.

Ir akivaizdu, kad tas kėlimasis nuo 6 nebūdavo produktyviausias dalykas - nes
tam laikui registruotų Pomodoro - sąlyginai mažai.

Taip buvo dėl to, kad ryte atsikėlęs darydavau planavimo fazę. T.y.
susiplanuodavau dienos darbus, pasitikrindavau el. paštą, RSS srautą, Facebook.
Tik po kažkur pusmečio paanalizavęs nusprendžiau, kad tai - blogas dalykas.
Todėl šios fazės ryte - savo „brangiausio“ laiko metu - visiškai atsisakiau.

Planavimą atlikdavau vakare (dieną prieš), o visokius RSS srautus, Facebook ir
el. paštą pasitikrindavau per pertraukas.

## Privalomos 8 valandos - niekaip

Biure būti reikia 8 valandas. Jeigu galvosite pritaikyti savo darbo eigoje
Pomodoro, tai turbūt greitai išskaičiuosite, kad jeigu per valandą turėtumėte
turėti 2 pertraukas po 5 min. (viso 10 minučių), tai per 8 valandas tų pertraukų
bus mažiau nei pusantros valandos. Tai - labai daug.

Ir jeigu su šia idėja pasidalintumėte su savo vadovu, greičiausiai tokiam darbo
metodui jis nepritartų.

Deja, realybė dažniausiai (beveik visada) tokia, kad net per pus mažiau laiko
skiriant su Pomodoro padaroma daugiau nei tiesiog būnant biure 8 valandas.

Tai viena iš priežasčių ką stebėdamas Tomato.es ataskaitas pastebėjau. Dirbau
prie IT projektų („freelancinau“) turėdamas normalų darbą. Atradęs Pomodoro ir
kelis mėnesius prie jo pasipratinęs pamačiau, kad tas pats „freelance“, kur mokama
už rezultatą, o ne už dirbtas valandas, atneša daugiau pelno.

Taip atsitiko dėl kelių priežasčių. Pirmiausiai turėjau tikslą kasdien po tam
tikrą kiekį Pomodoro atlikti. Ir retai kada atlikdavau mažiau. Tai padėjo
išspręsti atidėliojimų problemą - kai kaip koks studentas užduotį „stumi“ iki
paskutinės savaitės ar net dienos.

Antra - dėl to, kad per mėnesį skirdavau sąlyginai daugiau laiko susikaupus -
padarydavau daugiau. O daugiau padarymas konvertavosi į didesnį atlygį.

## Pomodoro technika tai technika prieš „multitaskinimą“

Anglų kalboje yra labai populiarus terminas - „multitasking“. Yra labai daug
tyrimų padarytų ta tema, kur paaiškinta, jog kelių darbų bandymas atlikti vienu
metu neigiamai veikia ir kūną (greičiau pavargstama) ir tik atitolina
rezultatus. Nors iš pirmo žvilgsnio tikrai atrodytų, jog du darbus vienu metu
dirbant - daugiau padaroma.

Tai didelis melas.

Todėl modernaus (šiuolaikinio) Pomodoro būtinybė - dirbti be trikdžių.

Tie kas dirba prie kompiuterio, turėtų uždaryti visas ne su užduotimi susijusias
programas, atsitraukti nuo socialinių tikslų, nežiūrėti ar neklausyti foninio
triukšmo (pavyzdžiui kalbančio radijo).

Aš pats muzikos klausausi (bet ne radijo). Triukšminguose biuruose muzika gali
padėti labiau susikaupti. Ją daug kur galima klausyti tiesiog per ausines.

Dėl to, ar muzikos klausimas yra „multitaskinimas“ ar ne - labai daug
ginčijamasi. Yra padaryta tyrimų, kurie sako, kad darbas tyloje yra
produktyvesnis už darbą klausant muzikos per ausines. Net jeigu teorija yra
tokia, praktiškai kai kam tai veikia atvirkščiai. Anksčiau gal kokius 5 metus
dirbdavau tyloje, dabar - reikia muzikos.

Reikia pabrėžti, kad ne visuose biuruose galima užsidėti ausines. Daug kur tai
gali trukdyti kolegoms. Todėl prie šito reikia prisitaikyti pačiam, pagal
situaciją.

## Pomodoro įrankiai

Tas pats {% include external_link.html url="http://www.tomato.es" text="Tomato.es" %} yra visiškai nemokamas ir atviro
kodo. Man yra tekę jį parsisiųsti ir modifikuoti pagal savo norus - kodo
bazė nesudėtinga, todėl galima prasiplėsti įrankį.

Esu naudojęs {% include external_link.html url="http://gnomepomodoro.org" text="Gnome Pomodoro" %} -
super įrankis, jeigu naudojate Linux.

{% include post_image.html image="/i/2020/gnome_pomodoro.png" text="Gnome Pomodoro UI ant Linux" %}

Turbūt populiariausias laiko apskaitos įrankis internete yra {% include external_link.html url="http://toggl.com" text="Toggl" %}.
Jis duoda šią galimybę per tokius įrankius (nemokamus) kaip Chrome Extension.
Nors ir veikia ne 100%, bet aš pats naudoju jau virš 5 metų ir iš esmės galima
susitaikyti su nedidelėmis klaidomis.

Visiškiems geek'ams galėtų patikti [Pomodoro BASH skriptas](/mano-projektai/pomodoro-bash-skriptas) -
irgi naudojau ilgiau nei metus.

## Pabaiga - kaip išmėginti

Dabar žinodami mano 7 metų patirtį galite patys išmėginti Pomodoro. Tikrai labai
rekomenduoju visiems.

Jokių įrankių nereikia. Šiais laikais laikmatį turi visi - išmaniajame telefone. Todėl
nieko siųstis, nieko pirkti ar registruotis - nereikės.

Susiraskite užduotį kurią norėsite atlikti. Ir nesvarbu ar ta užduotis yra namų tvarkymas,
kursinio rašymas, IT projektas ar kažkas kito. Geriausiai čia tiktų koks nors darbas, kurį
nuolat atidėliojate.

Nusistatykite laiką ir pirmyn!
