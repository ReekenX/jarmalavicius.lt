---
title: Knyga „Code Complete“. Įvertinimas 10/10!
category: knygos
image: i/knygos/knyga-code-complete.png
description: Steve McConnell knygos „Code Complete“ apžvalga, kas labiausiai patiko ir kitokie komentarai kodėl ši knyga tokia naudinga.
---

Visada maniau, kad komentarus kode rašo tik pradedantys arba prasti programuotojai. Mano akimis komentarai kode dažniausiai parodo kokia prasta yra projekto architektūra. Nes gero kodo dažniausiai komentuoti nereikia. Tik išskirtiniais atvejais.

Po šios knygos nuomonė ne tik, kad nepasikeitė, tačiau tik dar daugiau priežasčių radau jų nerašyti. Taigi apie ką aš? Ogi apie labai nuostabią knygą „Code Complete“.

Ji tikrai nėra dar vienas pradžiamokslis ateinantiems į pasaulį programuotojams. Tikrai nerekomenduočiau jos skaityti programuotojui kurio patirtis dar nesiekia kokių 3 metų. Nes tokiam žmogui, mano akimis, „pro vieną ausį įeis, pro kitą išeis“. Nuostabi knyga supažindinanti kaip spręsti daugybę problemų ir labai svarbu, kad ją skaitantys būtų bent kartą dirbę komandoje, būtų pamėginę bent kelis programavimo įrankius ar planavimo technikas, „žinotų“, kad programinės įrangos kūrimą sudaro ne vien tik programavimas ir testavimas. Bet tie kas dar tik to mokosi - knyga tikrai ne jiems.

![Knygos „Code Complete“ viršelis](/i/knyga_code_complete.jpg)

Ši knyga (1 pav.) yra tikrai bent jau dešimtuke labiausiai rekomenduojamų knygų IT specialistams. Ją parašė autorius Steve McConnell. Jeigu skaitėte bent vieną jo knygą, tikrai manau norėsite perskaityti ir [kitas](http://www.stevemcconnell.com/books.htm). Mano knygos vertinimas iš 10 balų visi 10 su pliusu. Tiesa, 900 puslapių rimtomis temomis buvo iššūkis. Greitai knyga tikrai nesiskaitė, nes daugelyje vietų reikėjo įsigilinti į skaičius. Ir statistika buvo tikrai vienas įdomiausių dalykų šioje knygoje. O Jūs ar žinojote, kad lėčiausiai ir greičiausiai taisantys klaidas programuotojai jų pridaro daugiausiai?

Programinės įrangos kūrimas neapsiriboja vien tik vienu programavimo etapu. O kokie dar yra etapai? Kokių veiksmų imtis, kad programinė įranga bėgant metams netaptų dideliu ir sunkiu iššūkiu? Ar žinote kiek daug būdų yra valdyti projektų tobulinimo darbus?

Ir iš tikrųjų, knyga mane šokiravo savo „gerų praktikų“ ir įvairios programavimo statistikos kiekiais. Šią knygą perskaityti tikrai rekomenduočiau kiekvienam įgudusiam programuotojui. Tikrai nepatingėkite praleisti daugybės valandų lėto skaitymo, jis tikrai atsipirks su kaupu.