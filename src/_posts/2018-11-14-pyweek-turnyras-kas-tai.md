---
title: Pyweek turnyras - kas tai?
category: zaidimu-kurimas
image: i/pyweek_logotipas.png
description: Pyweek turnyras Python žaidimų kūrėjams. Pyweek turnyro eiga; ko reikia, kad galėtum dalyvauti; vertinimo kriterijai ir prizai!
---

Du kartus per metus Python žaidimų kūrėjai renkasi [Pyweek turnyre](https://pyweek.org/) kurti ir varžytis su savo žaidimais.

**Turnyro esmė** - per vieną savaitę sukurti žaidmą atitinkantį nurodytą temą.

Tuomet vyksta „varžybos“ - balsavimas - ir išrenkamas geriausiai padarytas žaidimas.

## Pyweek turnyro eiga

Turnyras vyksta du kartus per metus - kas pusmetį. Bet **reikia nuolat tikrintis tikslesnę datą**.

Prieš pat turnyrą žmonės balsuoja kokia bus tema. Balsuojama iš maždaug 5-7 pasiūlytų temų. Už temą ir patys balsuoti galite.

Sulaukus starto dienos - paskelbiama nubalsuota tema.

Žaidimai turi būti kuriami su Python programavimo kalba, tačiau aplink ją **galima naudoti bet kokius formatus ar resursus** (ikonas, audio failus, 3D maketų failus). Žaidimui kurti taip pat galima naudoti bet kokį žaidimų variklį: **Pyglet, Pygame Zero, Pygame, Pandas3D, Cocos2d** ir pan.

Anksčiau stipriai dominavo Pygame variklis - jį galima buvo rasti turbūt 60-80% žaidimų. Dabar **Pygame Zero skinasi kelią** ir drąsiai paima 30-40% kuriamų žaidimų. Jeigu pasidomėsite Pygame Zero greičiausiai greitai suprasite kodėl jis taip populiarėja - jis skirtas žaidimus pradedantiems kūrėjams: čia gausu pagalbinių priemonių startuoti žaidimų kūrimą ypatingai greitai.

## Ko tau reikia, kad galėtum dalyvauti

Iš esmės tik Python bazinių žinių (kaip rašyti ciklus, deklaruoti kintamuosius, aprašinėti logines sąlygas). **Bazinių žinių užteks norint kažką sukurti - todėl pradedantieji turnyre tikrai laukiami**.

Jeigu žaidimą kuriate pirmą kartą, tuomet rinkitės Pygame Zero arba Pygame framework'ą. Su Pygame Zero žaidimų kūrimas bus išties paprastas.

Sudėtingesni žaidimai dažniausiai kuriami su Pandas3D, Cocos2D ar pan. framework'ais.

## Kaip vyksta vertinimas

Turnyrui pasibaigus (tiksliau - programavimo savaitei pasibaigus) galėsite parsisiųsti kiekvieną sukurtą žaidimą (jo išeities kodą) ir pasileisti jį.

Paleidimo instrukcijos dažniausiai būna Readme faile.

## Vertinimo kriterijai

Pirmiausiai - **ar žaidimas pasileidžia?** Tikrai labai dažnai būna taip, kad žaidimas nepasileidžia / neveikia. Mano rekomendacija - pamėginti patiems pataisyti vieną kitą klaidą kitų kurtame žaidime - galbūt nesunkiai pataisysiste paprasčiausias bėdas.

Tikrai kiekvieno Pyweek turnyro balsavimo metu tenka taisyti kitų žaidimus. Tarp klaidų būna - nepaminėti moduliai kuriuos reikia įdiegti (pvz. žaidimas sukurtas su Pygame, bet kode dar naudojamas Pyglet kuris nepaminėtas); visokios UTF8 bėdos arba paprasčiausi įhardcodinti failo keliai iki žaidimo. **Pasitaisykite, bus smagu pataisytą žaidimą paleisti.**

Žaidimus taiso ir kiti. Daug komentarų ir pats esu gavęs, kad mano žaidimai neveikė Windows platformoje, todėl žmonės tą arba aną pataisydavo. Smagu, nes **tik veikiantys žaidimai gali būti vertinami**.

Jeigu žaidimas pasileido, tada balsuojama ar žaidimas yra smagus, ar sukurtas kaip nors įmantriai/įdomiai, ar atitinka temą.

## Prizai

Jokių piniginių ar kitų materialių prizų šiame turnyre nėra. Bet laimėtojų laukia šlovė ir pasaulis pripažinimas! :)

Sudalyvaukite, tikrai verta!
