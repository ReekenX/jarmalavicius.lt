---
title: Kokias programas naudoju (2013 m.)
category: mano-projektai
image: i/kokias-programas-naudoju-2013.png
description: Kokias programas naudoju, kokius įrankius gali naudoti programuotojai.
---

Prieš du metus rašiau straipsnį [kokias programas naudoju](/mano-projektai/kokias-programas-naudoju). Per tą laiką daug kas pasikeitė. Dažnai kalbant su draugais arba susipažinus su naujais programuotojais (galbūt net ką tik „iškeptais“) daug kas manęs klausia kokius įrankius naudoju, kam, kodėl, kaip. Taigi, nusprendžiau dar kartą atnaujinti šį seną straipsnį ir pasidalinti kai kuriais patarimais.

**Operacinė sistema**

Tris metus naudojau Ubuntu, metus Kubuntu ir dabar jau geri metai prie tiesiog Debian (visų \*buntu tėvinė operacinė sistema). Kodėl būtent ją? Ubuntu išmečiau, nes jie tais laikais pristatė Unity grafinę aplinką kuri nemokėjo dirbti su keliais monitoriais. Tai buvo kritinis dalykas man, kaip programuotojui, todėl teko rinktis kažką kito. Tik užuot perėjęs į kokį Gnome, perėjau į Kubuntu operacinę sistemą su KDE. Tikrai buvau patenkintas, ir šia sistema ilgai ir produktyviai naudojausi ir net geriau jautėsi man nei Gnome (daugiau galimybių, gražiau atrodė, daugiau funkcijų ir nustatymų, išdirbti įrankiai darbui su ja). Na, o Gnome pristatė labai puikią Gnome 3 išvaizdą, tačiau mano kompiuterio grafinė plokštė nepalaiko kai kurių WebGL funkcijų, tai jos darbiniame kompiuteryje įdiegti negalėjau.

Vėliau įsidarbinęs labai puikioje įmonėje buvau „paskatintas“ pakeisti grafinę aplinką iš KDE į Awesome. Tai daug produktyvesnė grafinė aplinka daug dirbančiam žmogui. Taigi, tuo metu nusprendžiau, kad čia Kubuntu jau nebereikia, reikia grįžti prie „nieko“ - Debian.

**Programavimas**

Aišku, didžiausią dalį laiko kurį prie kompiuterio praleidžiu tai programuodamas pačius nuostabiausius projektus pasaulyje! Taigi, programavimo įrankių patirtį tikrai turiu.

Programuoju su VIM ir ne kitaip. Nenaudoju ir nenaudosiu greičiausiai nieko (iš redaktorių) daugiau. Tai labai greita, super lanksti ir programuojama IDE. Turi tikrai viską: spalvinimą kodo, daugybę daugybę daugybę galimybių, visur palaikoma, visur paleidžiama.

Pirmasis mano terminalas buvo gnome-terminal. Skundžiausi, kad jis yra labai lėtas ir praktiškai jo negalima naudotis. Bet kiek bebandžiau kitų, greitesnių terminalų, visgi savo išvaizda ir paprastumu šis buvo patogiausias. Ir dabar jo lėtumo problema kaip ir išspręsta, tai neturiu kuom skųstis.

Screen programos jau nebenaudoju. Naudoju tmux, kuris yra daug pranašesnis už savo „tėvą“ screen. Daugiau galimybių, paprasčiau naudotis, daugiau funkcijų. Be konfigūracijų screen’u praktiškai neišeina naudotis, o tmux jau veiktų ir atrodytų gerai out of the box, kaip sakant... Tiesa, screen nutolusiuose serveriuose jau būna, o tmux reikia įdiegti. čia galbūt vienintelis jo minusas.

Dreampie nebenaudoju. Jeigu reikia parašyti kažkokį kodą, darau tiesiog konsolėje arba produkcinėje svetainėje (joke :D). Mėgstu sudėtingesnių algoritmų prototipus pasidaryti tiesiog python komandoje.

Skirtumams tarp failų pamatyti naudoju meld. Tai pats paprasčiausias įrankis ir savo išvaizda pats gražiausias iš visų savo konkurentų (kdiff3, vimdiff, daugiau nežinau).

Gimp grafikos programos nenaudoju. Vietoje to naudoju tam „skirtą“ programinę įrangą visiškai kitoje operacinėje sistemoje ;)))

Dabar priešingai nei seniau, projektus planuojuosi tiesiog popieriaus lape. Tai greita ir patogu. Tokia programinė įranga kaip DIA tik lėtina procesą. Nors ją ilgai naudojau, metus tai tikrai.

Nebenaudoju Hamster. Nors tai superinė programa, bet dabar darbo laiką seku su paprasčiausiai savo sukurtu bash skriptu. Vėliau jį paskelbsiu.

Sqlbuddy deja nebetobulinama, adminer neturi dar kai kurių valdymo funkcijų, tai grįžau prie seno PhpMyAdmin. Nors daug daugiau naudoju tiesiog mysql, bet PhpMyAdmin kartas tikrai praverčia, kai projektuose reikia aiškintis ir daug nagrinėti.

Finansams valdyti GnuCash pasirodė per didelė „pramoga“. Tai velniškai sudėtinga programinė įranga kuri asmeniniams finansams yra tiesiog per didelė. wxBanker irgi verta paminėjimo programa, ilgai ją naudojau iki perėjimo į Kubuntu. Kubuntu operacinėje sistemoje naudojau KMoney, tačiau vėlgi, ji sudėtinga, reikia tikrai pasiskaityti apie ją prieš bandant naudotis. Jau kuris mėnesis naudojuosi tiesiog komandinės eilutės įrankiu - clipf. Paprasta, neturi nieko ko nereikia: yra sąskaitos, grupės ir operacijos. Trys dalykai, nieko daugiau. Visa kita, jeigu reikia, galima pasidaryti pačiam.

Naudojau Thunderbird ir Evolution. Bet dažnai matau, kad VIM naudojantys žmonės naudoja mutt. Taigi, pabandęs, pamačiau koks tai kartu ir paprastas ir galingas dalykas. Praleidus kelias dienas jį konfigūruojant dabar turiu tikrai puikų pašto klientą.

Iš seniai naudojamų programų dar liko nepakeičiamas Parcellite. Jis laiko kopijuojamų tekstų istoriją. Tai ypač naudinga, kai kopijuojamą tekstą pamirštu išsaugoti kur nors, visada galiu net ir po kelių dienų grįžus jį atrasti iš Parcellite programos.

Naudojau Firefox ilgą laiką, bet vėliau pakeičiau į Chrome dėl greičio. Tiesa, dabar būtų labai sunku pasakyti kuri naršyklė veikia greičiau, bet vistiek. Naudoju Chrome kaip pagrindinę, o visas kitas kaip testavimo naršykles.

Nors biuro įrangą naudoju retai, tačiau užuot tai daręs OpenOffice programoje dabar tą darau tiesiog Google Drive. Taip įrašai išlieka saugūs (praradus galima atstatyti), yra dokumentų istorijos, yra galimybė pasiekti dokumentus telefone arba planšetėje.

Naudojau ilgą laiką Banshee programą muzikai klausyti, bet kažkuri jos versija man tiesiog nepasileisdavo. Taigi, pakeičiau ją į mpd programą, tačiau ši nuolat pridarydavo bėdų su garso nustatymais. Kartais paklausus muzikos per mpd programą negalėdavau žiūrėti Youtube įrašų (neturėdavau garso). Taigi, cmus programa pakeitė pastarąją ir dabar esu patenkintas.

Filmus pradėjau žiūrėti per mplayer programą. Tai labai mažai resursų reikalaujanti programa kurią labai paprasta valdyti nuotoliniu būdu. Deja, bet kažkaip VLC programos nuotoliniu būdu valdyti nepriverčiau.

Kokias programas Jūs naudojate? Gal manote, kad kai kurios mano programos gali būti pakeistos kitomis, geresnėmis?

![Pabaigai - mano darbastalis](/i/mano_darbastalis.png)
